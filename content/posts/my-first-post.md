---
title: Európska komisia schválila podporu vlády SR vo výške 9,6 milióna eur pre Hornonitrianske bane Prievidza
date: 2020-06-24T19:30:17+02:00
draft: true
---

Ďalší  dôležitý míľnik v etape transformácie regiónu horná Nitra sa plní. Jeden z kľúčových projektov akčného plánu transformácie hornej Nitry sa môže na základe súhlasu Európskej komisie (EK) začať implementovať. Komisia odobrila podporu vlády SR vo výške 9,6 milióna eur pre Hornonitrianske bane Prievidza, a.s. (HBP, a.s.).

<!--more-->

Cieľom štátnej pomoci je uľahčiť proces zatvárania baní, čo umožní národný projekt financovaný cez Operačný program Ľudské zdroje. Medzi hlavných partnerov patrí HBP a.s.,ako aj  mestá Handlová, Prievidza a Nováky. Tento projekt je výnimočný tým, že v záujme uľahčenia procesu ukončovania prevádzky bude podporená rekvalifikácia zamestnancov ešte počas ich pôsobenia v spoločnosti. Znamená to, že 6 mesiacov sa budú zúčastňovať na rekvalifikačnom programe, čo im umožní nájsť si nové zamestnanie, pričom budú ešte stále zamestnaní u predchádzajúceho zamestnávateľa. Tento model by bolo možné použiť aj v prípade iných štrukturálnych zmien na pracovnom trhu v dôsledku krízy a transformácie hospodárstva.

Projekt vypracovalo Ministerstvo práce, sociálnych vecí a rodiny SR v spolupráci s Trenčianskym samosprávnym krajom a Úradom podpredsedu vlády SR pre investície a informatizáciu. Ten je gestorom Akčného plánu transformácie hornej Nitry, pričom tento projekt je kľúčovým prvkom jeho implementácie.
